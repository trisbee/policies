**Ocellot** by Trisbee

# Obchodní podmínky Ocellot

## ČÁST 1 – ÚVOD A ZÁKLADNÍ POJMY

### 1.1. Uzavření smlouvy s Obchodníkem

Tyto obchodní podmínky představují základní obsah smlouvy o pronájmu licence k softwaru Ocellot, o poskytování dalších služeb souvisejících s používáním softwaru 
a o poskytování dalších nabízených služeb. Smlouva se uzavírá mezi **Trisbee s.r.o., se sídlem Praha 6, Vokovice, K Červenému vrchu 678/1, PSČ 160 00, Česká republika, IČO: 04775660**, zapsané v Obchodním rejstříku vedeném u Městského soudu v Praze pod spisovou značkou C 306886 (dále jen jako &quot;**Trisbee**&quot;) a obchodníkem. Smlouva je uzavřena tím, že obchodník, jako zájemce o pronájem licence k softwaru Ocellot a o poskytování dalších služeb (dále jen jako &quot;**Obchodník**&quot;) poskytne Trisbee své identifikační a fakturační údaje, případně další nezbytné údaje, zvolí způsob platby za pronájem licence a dalších služeb, doloží stanovené 
dokumenty a zároveň vysloví souhlas s těmito obchodními podmínkami, které upravují práva a povinnosti Trisbee a Obchodníka při poskytování služeb (dále jen jako &quot;**Obchodní podmínky**&quot;). Nedílnou součástí Obchodních podmínek, s nimiž Obchodník vyslovuje souhlas, je též ceník upravující cenu licence a cenu služeb (dále jen jako &quot;**Ceník**&quot;). Trisbee na základě uzavřené smlouvy poskytne Obchodníkovi licenci k softwaru Ocellot v dohodnutém rozsahu a další smluvené služby.

### 1.2. Základní pojmy

**1.2.1.** &quot;**Trisbee**&quot; se rozumí společnost Trisbee s.r.o., IČO: 04775660, se sídlem Praha 6, Vokovice, K Červenému vrchu 678/1, PSČ 160 00, Česká republika, která je oprávněna k výkonu všech majetkových práv souvisejících se softwarem Ocellot, zejména je **oprávněná k poskytování Licence k užívání softwaru Ocellot**. Trisbee zajišťuje správu softwaru, související zákaznickou podporu Obchodníkovi a poskytuje další služby dle aktuální nabídky služeb.
 
**1.2.2.** &quot;**Obchodníkem**&quot; se rozumí **subjekt, který s Trisbee uzavřel smlouvu o pronájmu Licence k softwaru Ocellot** a plní veškeré smluvní podmínky pro využívání Licence, případně dalších poskytovaných služeb. Obchodníkem může být jakákoliv obchodní korporace nebo podnikající fyzická osoba, která si zakoupila Licenci k softwaru Ocellot. Pro vyloučení pochybností se stanovuje, že každý subjekt identifikující se vůči Trisbee pod svým IČO se považuje za podnikatele ve smyslu ust. § 420 Občanského zákoníku.
 
**1.2.3.** &quot;**Ocellotem**&quot; se rozumí software určený pro správu různých provozů, např. barů, restaurací, výčepů, ale i jiných provozů, v nichž je třeba evidence tržeb, řízení a správa naskladněných zásob, výdej objednávek zákazníkům a řízení jednotlivých účtů zákazníků.
 
**1.2.4.** &quot;**Licencí**&quot; se rozumí právo k užívání softwarového produktu Ocellot poskytované Trisbee Obchodníkovi.
 
**1.2.5.** &quot;**Smlouvou**&quot; se rozumí smlouva o pronájmu Licence k softwaru Ocellot, případně i jakákoliv další smlouva uzavřená mezi Trisbee a Obchodníkem v souvislosti s pronájmem Licence k softwaru Ocellot.
 
**1.2.6.** &quot;**Ceníkem**&quot; se rozumí přehled cen pronájmu Licence softwaru Ocellot a dále přehled cen dalších služeb poskytovaných ze strany Trisbee. Ceník je umístěný na webových stránkách [https://www.ocellot.eu](https://www.trisbee.eu/cs/CZ).  

**1.2.7.** &quot;**Obchodními podmínkami**&quot; se rozumí tyto obchodní podmínky, které upravují vzájemná práva a povinnosti Trisbee a Obchodníka a které jsou v aktuálním znění zveřejněny na stránkách [https://www.ocellot.eu](https://www.trisbee.eu/cs/CZ). 

**1.2.8.** &quot;**Občanským zákoníkem**&quot; se rozumí zákon č. 89/2012 Sb., občanský zákoník, v platném znění.
 


## ČÁST 2 – PRÁVA A POVINNOSTI OBCHODNÍKA

### 2.1. Podmínky používání Ocellotu Obchodníkem

**2.1.1.** Trisbee vyvíjí a provozuje software Ocellot, pomocí kterého může Obchodník v rámci svého provozu, např. baru, restaurace apod., provádět evidenci tržeb, správu naskladněných zásob, výdej objednávek zákazníkům a spravovat jednotlivé účty zákazníků. 
 
**2.1.2.** Trisbee uděluje uzavřením Smlouvy Obchodníkovi nevýhradní, nepřevoditelnou a úplatnou Licenci, tj. právo k užívání Ocellotu, po dohodnutou dobu, a to v souladu s těmito Obchodními podmínkami. Licence se vztahuje také na všechny pozdější verze Ocellotu, které jsou poskytnuty Obchodníkovi, pokud není současně s novou verzí Ocellotu poskytována nová Licence k užití. 

**2.1.3.** Obchodník nesmí samostatně rozšiřovat, vydávat nebo jinak předávat Ocellot dalším osobám. Obchodník není oprávněn poskytovat podlicenci k systému Ocellot. Obchodník je srozuměn s tím, že Ocellot nebyl vytvořen pro individuální potřeby konkrétního Obchodníka, ale že byl vytvořen pro univerzální využití. 

**2.1.4.** Obchodník je plně odpovědný za obsah dat, která jsou zpracovávána v rámci poskytování služeb. V případě ukončení Smlouvy umožní Trisbee Obchodníkovi přístup k těmto datům po dobu 12 měsíců od ukončení Smlouvy.

**2.1.5.** Využitím Ocellotu bere Obchodník na vědomí, že Trisbee tím získává přístup k některým informacím zařízení, na kterém má Obchodník Ocellot nainstalovaný (nebo na kterém Ocellot používá). Jedná se zejména o informace jako je IP adresa, jméno zařízení, verze operačního systému a geolokace. V některých případech má Trisbee přístup k informacím zařízení jen za předpokladu, že tuto funkci Obchodník v zařízení povolí.

**2.1.6.** Obchodník bere na vědomí, že počítačový program, grafika, fotografie, texty a případně další prvky Ocellotu jsou jednotlivě nebo jako celek chráněny autorským právem jako autorská díla. Nakládání Obchodníka s těmito autorskými díly je tudíž omezeno Smlouvou a těmito Obchodními podmínkami.

**2.1.7.** Používáním Ocellotu Obchodník souhlasí s tím, že nebude:

- provádět operace spočívající v jeho překladu, úpravách, modifikacích, obcházení, zpětném inženýrství, rozkládání, rozebírání, vytváření derivátů nebo jiných zásazích do jakéhokoliv jeho prvku, nebo asistovat jiné osobě ve výše popsaných jednáních,
- používat Ocellot nezákonným způsobem, k nelegálním účelům, způsobem, který je v rozporu s těmito Obchodními podmínkami nebo zacházet s Ocellotem podvodným nebo lstivým způsobem jako je hacking, vkládání poškozujících kódů nebo škodlivých dat do programu nebo operačního systému,
- pokoušet se instalovat nebo používat Ocellot na jakémkoliv zařízení, na kterém byla protiprávním způsobem prolomena možnost instalace nedovoleného softwaru nebo v němž je možnost instalace kontrolovaně omezena,
- shromažďovat nebo sbírat informace a/nebo data z Ocellotu nebo ze systému Trisbee anebo se pokoušet o dešifrování jakéhokoliv přenosu na nebo ze serverů provozujících službu,
- nahrávat jakýkoliv obsah, který je nebo může být shledán násilným, výhružným, schopným vyvolat rasovou nenávist, porušením důvěrnosti nebo soukromí, diskriminujícím, pomlouvačným, zneužívajícím, nezákonným, pornografickým, obscénním, nešlušným, znesvěcujícím nebo pokud může jinému způsobit obtíže nebo nepohodlí.

**2.1.8.** Poskytování služeb Obchodníkovi není nárokovatelné, Trisbee je oprávněno poskytování služby Obchodníkovi neumožnit nebo ji ukončit, a to i v případě, že Obchodník splnil všechny stanovené podmínky.

**2.1.9.** Trisbee je oprávněno znemožnit Obchodníkovi využívání služeb (ukončit poskytování služeb), pokud je Ocellot Obchodníkem používán nezákonným nebo nemorálním způsobem, pokud Obchodník používá útočné, obscénní, vulgární, neuctivé nebo pomlouvačné výrazy vůči Trisbee nebo vůči jakýmkoli pracovníkům nebo představitelům jednajícím v zastoupení Trisbee, anebo v případě, že Obchodník zásadním způsobem poruší tyto Obchodní podmínky. Trisbee je dále oprávněno znemožnit Obchodníkovi využívání služeb, pokud je prohlášen úpadek Obchodníka, je vůči němu vedeno insolvenční nebo exekuční řízení. K ukončení využívání služeb přistoupí Trisbee také v případě, že Obchodník jako fyzická osoba zemře nebo je prohlášen za mrtvého příslušným orgánem státu Obchodníka, anebo v případě, že Obchodník jako právnická osoba zanikne bez právního nástupce.

**2.1.10.** V případě ukončení smluvního vztahu mezi Obchodníkem a Trisbee doporučuje Trisbee Obchodníkovi z důvodu bezpečnosti a ochrany odstranit Ocellot ze všech zařízení Obchodníka.

**2.1.11.** Zabezpečení Ocellotu je provedeno primárně na základě uživatelského jména a hesla. Heslo pro vstup do aplikace Ocellot si volí sám Obchodník v rámci procesu aktivace Ocellotu dle čl. 2.2. Obchodních podmínek. Obchodník je zodpovědný za zabezpečení svého zařízení a za aktivaci všech bezpečnostních prvků pro vstup do zařízení a Ocellotu tak, aby nikdo třetí nemohl bez souhlasu Obchodníka získat přístup do Ocellotu. Porušení těchto pokynů může mít významný vliv na vyřízení případné reklamace Obchodníka.
 
### 2.2. Registrace Obchodníka a podmínky využívání aplikace

**2.2.1.** Trisbee poskytuje Obchodníkovi software Ocellot, jak ke stažení, tak i bez něj, pro Windows, macOS, Linux, Android, iOS. Ocellot je Obchodníkovi dostupný po provedení registrace. Registrovat se může fyzická i právnická osoba, které bylo přiděleno IČO a která provozuje podnikatelskou činnost, případně i činnost, jejímž cílem není tvorba zisku, a to na webových stránkách [https://www.ocellot.eu](https://www.trisbee.eu/cs/CZ).  

**2.2.2.** V rámci registrace je každá osoba povinna zadat základní identifikační údaje jako je její jméno, příjmení (fyzická osoba), název společnosti (právnická osoba), IČO, telefonní číslo a e-mailová adresa. Dále si zvolí heslo pro přístup do následně zřízeného účtu Obchodníka. V dalším kroku je třeba zadat údaje o organizaci, a to zejména, zda se jedná o fyzickou nebo právnickou osobu, adresu sídla registrovaného v obchodním, živnostenském či případně obdobném rejstříku, dále je třeba zadat, zda je nebo není osoba plátcem DPH, a pokud ano, je třeba zadat DIČ osoby. 

**2.2.3.** Nezbytné je výslovné potvrzení Obchodníka, že se seznámil s těmito Obchodními podmínkami a souhlasí s nimi. Obchodník také potvrzuje, že se seznámil se Zásadami ochrany osobních údajů. Na volbě Obchodníka pak je, zda souhlasí, aby mu Trisbee zasílalo obchodní sdělení a své newslettery. 

**2.2.4.** Pokud jsou vyplněny všechny povinné údaje, vč. souhlasu s těmito Obchodními podmínkami, a registrace je správně vyplněna, na zadanou e-mailovou adresu je následně zaslán ověřovací e-mail. Doručený e-mail je potvrzením úspěšně provedené registrace, na základě které je možné přihlásit se pomocí odkazu v e-mailu do nově vytvořeného účtu Obchodníka. V něm je pak možné provést veškeré nastavení pro podnik Obchodníka. 

**2.2.5.** Nastavení podniku Obchodníka zahrnuje nastavení veškeré struktury podniku (např. pobočky, bary, výčepy, sklady, pokladny) a veškerých služeb dostupných danému Obchodníkovi podle jím zvoleného balíčku služeb. Celou registraci včetně nastavení může Obchodník provést sám anebo může využít služby Trisbee. 
 
### 2.3. Reklamace poskytovaných služeb

**2.3.1.** Reklamaci konkrétních funkcí či funkčnosti aplikace Ocellot, stejně jako reklamaci dalších poskytovaných služeb je Obchodník oprávněn u Trisbee uplatnit bez zbytečného odkladu poté, co se o důvodu reklamace dozvěděl, nejpozději však ve lhůtě do 3 měsíců ode dne, kdy se o důvodu reklamace při náležitém používání aplikace měl a mohl dozvědět. 

**2.3.2.** Trisbee může vyžadovat vyplnění formuláře sloužícího pro reklamaci aplikace či dalších služeb. Pokud není tento formulář k dispozici, pak je Obchodník povinen uvést v reklamaci alespoň tyto údaje: 

- **identifikační údaje** (jméno, příjmení, název společnosti, telefonní číslo a e-mail Obchodníka), 
- **označení funkce Ocellotu nebo služby**, které se reklamace týká a popis reklamovaného stavu aplikace nebo služby, ideálně **včetně pořízení fotografií a/nebo videí** obsahujících názorný příklad reklamovaného stavu
- **jaké nápravy se Obchodník domáhá**.

Reklamaci podává Obchodník elektronicky e-mailem na **support@trisbee.com** nebo listinně na adrese: **Trisbee s.r.o., Kamenická 33, Praha 7 - Holešovice, PSČ 170 00**, případně také elektronicky datovou schránkou - ID DS Trisbee s.r.o.: **ghwkp68**.

**2.3.3.** Pokud reklamace podaná Obchodníkem obsahuje všechny údaje nezbytné k tomu, aby mohla být ze strany Trisbee prověřena (čl. 2.3.2. Obchodních podmínek), je Trisbee povinno vyřídit reklamaci **do 1 měsíce ode dne, kdy byla reklamace Obchodníkem prokazatelně doručena Trisbee**. Trisbee vždy informuje Obchodníka o tom, že jeho reklamace byla Trisbee doručena a kdy se tak stalo, že byla zaevidována a bude vyřízena ve lhůtě 1 měsíce. V případě, že v reklamaci podané Obchodníkem chybí údaje, bez nichž není možné reklamaci vyřídit, případně je potřeba, aby Obchodník některé skutečnosti vyjasnil, kontaktuje Trisbee Obchodníka za účelem doplnění takových skutečností. V tom případě může být lhůta pro vyřízení reklamace adekvátně prodloužena o dobu, po kterou Trisbee vyčkává sdělení dalších skutečností, případně doložení podkladů nezbytných pro vyřízení reklamace od Obchodníka. Pokud Obchodník k výzvě Trisbee nesdělí další skutečnosti a/nebo nedoloží případné další nezbytné dokumenty ani ve lhůtě 1 měsíce od výzvy doručené ze strany Trisbee, aniž by uvedl důvod prodlení a případně požádal o náhradní termín ke sdělení a doložení dalších skutečností, Trisbee řízení o předmětné reklamaci zastaví a toto Obchodníkovi oznámí. Pro případ, že z podané reklamace nebude zřejmé, kdo ji podává a dotyčný neuvedl ani své kontaktní údaje, není Trisbee povinno se předmětnou reklamací zabývat. 

**2.3.4.** Po prošetření všech skutečností a prověření dokumentů dodaných Obchodníkem k podané reklamaci, případně skutečností a dokumentů z interní evidence Trisbee, rozhodne Trisbee o vyřízení reklamace tak, že reklamaci shledá

(i) **oprávněnou** a reklamaci proto vyhoví, tj. sdělí Obchodníkovi, že jeho reklamace je oprávněná a učiní bez prodlení veškeré nezbytné kroky vedoucí k odstranění reklamovaného stavu, přičemž tyto kroky se mohou lišit v závislosti na povaze reklamace

nebo

(ii) **neoprávněnou** a reklamaci proto zamítne, tj. sdělí Obchodníkovi, že jeho reklamace byla shledána neoprávněnou a uvede podstatné důvody vedoucí k učiněnému rozhodnutí o neoprávněnosti reklamace

nebo
	
(iii) **oprávněnou pouze částečně** a reklamaci proto vyhoví pouze částečně, tj. sdělí Obchodníkovi, že jeho reklamace je oprávněná pouze částečně, uvede v které části a bez prodlení učiní veškeré nezbytné kroky vedoucí k odstranění důvodně reklamovaného stavu (konkrétní kroky se mohou lišit v závislosti na povaze reklamace). Trisbee dále sdělí, že ve zbytku byla reklamace shledána neoprávněnou, přičemž současně uvede podstatné důvody vedoucí k učiněnému rozhodnutí o částečné neoprávněnosti reklamace.

**2.3.5.** Trisbee a Obchodník tímto sjednávají, že pokud bude reklamace shledána oprávněnou, nemůže Obchodník požadovat slevu z licenčního poplatku nebo z ceny služby, pokud je Trisbee schopno a připraveno: (a) reklamovanou vadu bez zbytečného odkladu odstranit či bezodkladně poskytnout službu znovu a bez vad, a současně (b) bez zbytečného odkladu začne vyvíjet činnost směřující k odstranění vady. Obchodník však má vždy právo Smlouvu ukončit - více viz čl. 3.7.3. Obchodních podmínek.
 
### 2.4. Poplatky

**2.4.1.** Trisbee účtuje Obchodníkovi licenční poplatky za pronájem Licence Ocellotu ve výši dle platného Ceníku. V Ceníku mohou být dále uvedeny také ceny ostatních poskytovaných služeb, které může Obchodník zakoupit společně s pronájmem Licence k systému Ocellot.

**2.4.2.** Trisbee neúčtuje Obchodníkovi žádné licenční poplatky za využívání software po dobu trvání zkušebního období. Informace o podmínkách zkušebního období jsou uvedeny na [https://www.ocellot.eu](https://www.trisbee.eu/cs/CZ). Zkušební období je každému Obchodníkovi poskytnuto pouze jednou, to platí i v případě, že by se jako nový uživatel registroval k využívání software opakovaně.

**2.4.3.** Obchodník bere na vědomí, že Trisbee je oprávněno kdykoliv jednostranně měnit Ceník. Pokud má však Obchodník zaplacenou licenci k využívání Ocellotu na dohodnutou dobu, nebude Trisbee takovému Obchodníkovi účtovat další poplatky ani tehdy, pokud by v průběhu této doby došlo ke zvýšení poplatků změnou Ceníku. Pokud by došlo ke snížení poplatků v průběhu doby, na kterou má Obchodník licenční poplatky zaplaceny, poskytne Trisbee Obchodníkovi k jeho žádosti adekvátní vyrovnání.

**2.4.4.** Obchodník v souladu s § 26 odst. 3 zák. č. 235/2004 Sb., o dani z přidané hodnoty, ve znění pozdějších předpisů, souhlasí s tím, aby Trisbee vyhotovilo daňový doklad – fakturu elektronicky. Obchodník souhlasí s tím, že Trisbee může vystavit nejprve zálohovou fakturu s tím, že teprve po zaplacení vyúčtované částky bude Obchodníkovi zaslána řádná faktura - daňový doklad. Obchodník souhlasí také s tím, aby mu zálohové faktury i řádné faktury (daňové doklady) byly zasílány e-mailem.

**2.4.5.** Licenční poplatek a ceny dalších služeb dle Ceníku jsou splatné do 14 dnů od vystavení a doručení (zálohové) faktury (doručení zálohové i řádné faktury viz čl. 2.4.4. a čl. 3.2.2. těchto Obchodních podmínek), není-li na faktuře uvedeno jiné datum splatnosti, a to primárně převodem na účet Trisbee, případně jinou aktuálně dostupnou platební metodou.

**2.4.6.** V případě prodlení s úhradou fakturované částky je Obchodník povinen uhradit rovněž zákonný úrok z prodlení dle příslušných právních předpisů. Prodlení s úhradou faktury trvající více než 30 dnů může být důvodem k ukončení Smlouvy ze strany Trisbee.
 
 
## ČÁST 3 – DALŠÍ PRÁVA A POVINNOSTI

### 3.1. Odpovědnost

**3.1.1.** Obchodník je plně odpovědný za jakoukoliv újmu (majetkovou i nemajetkovou) způsobenou jeho jednáním Trisbee, osobám spřízněným s Trisbee podílejících se na poskytování služeb Obchodníkovi, pokud tuto újmu způsobí Obchodník

(i)	úmyslným podvodným jednáním,

(ii)	nedbalostním jednáním spočívajícím např. v nedostatečném zabezpečení zařízení, v němž je používaná aplikace Ocellot nebo v nedostatečném zabezpečení Ocellotu tak, že třetí osoba může využívat software bez oprávnění uděleného Trisbee.

**3.1.2.** Trisbee plně odpovídá Obchodníkovi za řádné a včasné poskytnutí Obchodníkem zakoupené služby. Trisbee plně odpovídá za bezvadnou funkčnost aktuálních verzí Ocellotu, nikoli za vady starších verzí Ocellotu, a to po dobu trvání Smlouvy uzavřené s Obchodníkem, jestliže byl Obchodníkem řádně uhrazen licenční poplatek a nedošlo k porušení povinností na straně Obchodníka. 

**3.1.3. Trisbee však neodpovídá** za újmu, která vznikla 

(i) v důsledku okolností, které Trisbee nemohlo ani s náležitou péčí předvídat ani je ovlivnit (tzn. vyšší moc),

(ii) plněním právních povinností uložených Trisbee,

(iii) jednáním subjektu odlišného od Trisbee, které Trisbee nemohlo ani s náležitou péčí nijak předvídat ani ovlivnit, a proto ho nelze přičítat Trisbee (např. jednáním poskytovatele energií odpovědného za dodávku elektřiny Trisbee nebo Obchodníkovi, jednáním telefonního operátora poskytujícího telefonické a internetové připojení),

(iv) jednáním Trisbee, které představuje běžný postup při poskytování zakoupených služeb, kterého si musí být Obchodník vědom na základě seznámení se s obsahem těchto Obchodních podmínek.

**3.1.4.** Trisbee není žádným způsobem odpovědno za bezpečnost, zákonnost, kvalitu nebo jiné vlastnosti zboží, které je předmětem evidence v softwaru Ocellot, nebo služeb, které jsou poskytovány Obchodníkem za pomoci softwaru Ocellot. Stejně tak není Trisbee žádným způsobem odpovědno za obsah a správnost dat zadaných do systému Ocellot Obchodníkem nebo osobami pověřenými Obchodníkem a jejich souladu se skutečností. Obchodník bere na vědomí, že výstupy ze systému Ocellot nejsou určeny k plnění daňových, účetních či obdobných povinností Obchodníka, Trisbee proto neručí za správnost a přesnost výstupů, pokud by je Obchodník takto použil.
 
### 3.2. Doručování

**3.2.1.** Trisbee doručuje Obchodníkovi sdělení, oznámení či písemnosti především na e-mailovou adresu zadanou Obchodníkem při registraci do Ocellotu, případně na Obchodníkem později sdělenou e-mailovou adresu. Písemnost se považuje za doručenou nejpozději dnem následujícím po jejím odeslání Obchodníkovi.

**3.2.2.** Daňové doklady - faktury a zálohové faktury doručuje Trisbee Obchodníkovi e-mailem. Faktura a zálohová faktura se považuje za doručenou nejpozději dnem následujícím po jejím odeslání Obchodníkovi.

**3.2.3.** V případě, že záležitost nesnese odkladu (např. oznámení o náhlém výpadku služby) nebo je to vzhledem k situaci běžné a vhodné, bere Obchodník na vědomí, že ho Trisbee může kontaktovat také telefonicky, prostřednictvím SMS zprávy na telefonní číslo použité při registraci Obchodníka či na jiném Obchodníkem sděleném kontaktním telefonním čísle, prostřednictvím sociální sítě Facebook, nebo případně i jiným vhodným způsobem.

**3.2.4.** Obchodník může kontaktovat Trisbee prostřednictvím všech dostupných kanálů, které Trisbee uvádí na svých webových stránkách, profilech na sociálních sítích či na jiných komunikačních kanálech spravovaných Trisbee, pokud není pro konkrétní řešení situace v těchto Obchodních podmínkách stanovený konkrétní způsob komunikace a doručování žádostí, sdělení nebo jiných písemností (např. podání reklamace dle čl. 2.3.2. těchto Obchodních podmínek).
 
### 3.3. Změny údajů Obchodníka

**3.3.1.** Obchodník je povinen oznámit Trisbee každou změnu svých identifikačních, kontaktních nebo fakturačních údajů (změnu jména, příjmení, sídla podnikání, tel. čísla, e-mailové adresy atd.).

**3.3.2.** Změnu(y) údajů je Obchodník povinen oznámit a doložit Trisbee nejpozději do 10 pracovních dnů ode dne, kdy došlo ke změně předmětných skutečností.

### 3.4. Jazyk
 
**3.4.1.** Obchodník tímto bere na vědomí, že komunikačním jazykem mezi ním a Trisbee (případně subjekty jednajícími v zastoupení Trisbee) je primárně jazyk, ve kterém Obchodník provedl registraci nebo v němž používá aplikaci Ocellot, pokud se jedná o jazyk, ve kterém Trisbee poskytuje své služby. Pokud je jazykem Obchodníka jiný jazyk, je komunikačním jazykem mezi Trisbee a Obchodníkem čeština nebo angličtina. Obchodník odsouhlasením těchto Obchodních podmínek výslovně potvrzuje, že rozumí jazyku, ve kterém provedl registraci a ve kterém používá aplikaci Ocellot, a ve kterém s ním Trisbee komunikuje.

**3.4.2.** Obchodník si bez ohledu na čl. 3.4.1. těchto Obchodních podmínek může na webových stránkách [https://www.ocellot.eu](https://www.trisbee.eu/cs/CZ) najít plné znění těchto Obchodních podmínek i v dalších jazycích. Odsouhlasením těchto Obchodních podmínek však Obchodník potvrzuje, že bez výhrad rozumí všem podmínkám poskytování služeb a veškerým svým právům a povinnostem, které Obchodníkovi vyplývají z uzavření smluvního vztahu s Trisbee.

**3.4.3.** Obchodní podmínky jsou vyhotoveny v českém a anglickém jazyce. Všechny ostatní jazykové verze těchto Obchodních podmínek jsou vždy pouze překlady české nebo anglické verze. V případě rozporů nebo nesrovnalostí mezi českou, případně anglickou verzí a jinými jazykovými verzemi, má přednost česká, resp. anglická verze.
 
### 3.5. Dostupnost poskytovaných služeb

**3.5.1.** Obchodník bere na vědomí, že obsah, funkce i dostupnost Ocellotu se mohou v průběhu času měnit. Informace o aktuálním obsahu, funkcích a dostupnosti softwaru Ocellot nalezne Obchodník vždy na webových stránkách [https://www.ocellot.eu](https://www.trisbee.eu/cs/CZ). Stejným způsobem Trisbee informuje Obchodníky o dalších poskytovaných službách, jejich rozsahu a dostupnosti. 

**3.5.2.** Trisbee tímto výslovně upozorňuje, že neručí za žádný konkrétní obsah, rozsah ani dostupnost svých bezplatných služeb. Obsah, rozsah a dostupnost bezplatných služeb nebo jejich změna nemůže být důvodem pro odstoupení od Smlouvy. 

**3.5.3.** Trisbee je v rámci pravidelné údržby softwaru a jeho jednotlivých funkcí, jako například při technologických změnách, technických potížích, při napadení systému kybernetickým útokem, v případě významného nárůstu zjištěných neautorizovaných přístupů nebo významného poklesu poptávky po některé službě oprávněno omezit, případně přerušit provoz Ocellotu, jeho jednotlivých prvků nebo dalších souvisejících služeb. Obchodník nemá právo na náhradu újmy, která by mu mohla vzniknout omezením či přerušením provozu v důsledku popsaných skutečností. Obchodník má však v uvedeném případě právo na vrácení či částečné vrácení zaplaceného licenčního poplatku za Licenci, jež v důsledku omezení nebo přerušení poskytované služby nevyužije, pokud se toto omezení nebo přerušení licencovaného produktu týká alespoň 7 po sobě jdoucích kalendářních dnů.

**3.5.4.** Trisbee vždy učiní vše pro to, aby Obchodníka o omezení nebo přerušení provozu Ocellotu nebo některého prvku či služby včas a vhodným způsobem informovalo. V případě plánovaných aktualizací Ocellotu informuje Trisbee Obchodníka v dostatečném časovém předstihu zejména prostřednictvím e-mailové zprávy. V případě neočekávaných událostí omezujících provoz Ocellotu nebo některé služby se toto ustanovení neuplatní. Trisbee se však zavazuje vynaložit veškeré úsilí na neprodlené řešení vzniklých neočekávaných omezení systému a současně se zavazuje o nich průběžně vhodným způsobem informovat Obchodníka, pokud je to v daném případě možné.
 
### 3.6. Stížnost

**3.6.1.** V případě, že Obchodník není spokojený se službami poskytovanými Trisbee v jakémkoliv ohledu, je oprávněn obrátit se se svou stížností přímo na Trisbee, a to zejména e-mailem na **support@trisbee.com**.

**3.6.2.** Aby se Trisbee mohlo stížností Obchodníka zabývat, musí stížnost obsahovat alespoň:

- identifikační údaje Obchodníka (zejména jméno a příjmení nebo název společnosti Obchodníka, jeho IČO, jeho e-mailovou adresu a telefonní číslo)
- popis skutečností a důvodů, které jsou předmětem stížnosti a pro které Obchodník stížnost podává, 
- návrh Obchodníka na řešení situace, která je důvodem podané stížnosti.

**3.6.3.** Trisbee potvrdí Obchodníkovi přijetí stížnosti s tím, že tuto obratem prošetří, případně si vyžádá od Obchodníka další doplňující informace nebo podklady týkající se podané stížnosti a nejpozději do 15 dnů ode dne doručení stížnosti sdělí Obchodníkovi výsledek prošetření. Lhůta pro prošetření stížnosti se adekvátně prodlužuje o dobu, po kterou Trisbee vyčkává dodání doplňujících informací a/nebo podkladů od Obchodníka, které jsou nezbytné pro prošetření a rozhodnutí předmětné stížnosti. Pokud Obchodník není spokojený s rozhodnutím Trisbee o stížnosti, je vždy oprávněn řešit záležitost i jiným dostupným způsobem v souladu s platnými právními předpisy.
 
### 3.7. Trvání Smlouvy a změny Obchodních podmínek

**3.7.1.** Uzavřením Smlouvy dle čl. 1.1. těchto Obchodních podmínek Obchodník potvrzuje, že mu byly před uzavřením smlouvy poskytnuty veškeré potřebné informace důležité pro jeho rozhodnutí uzavřít s Trisbee smlouvu, dále potvrzuje, že se s těmito Obchodními podmínkami a Ceníkem před uzavřením smlouvy seznámil, že rozumí veškerému obsahu Smlouvy a těchto Obchodních podmínek, považuje ho za určitý a srozumitelný, a že jsou mu jednotlivá práva a povinnosti plynoucí ze smluvního vztahu s Trisbee zcela zřejmá.
 
**3.7.2.** Pro vyloučení případných pochybností Trisbee a Obchodník shodně prohlašují, že Smlouvu uzavírají při svém podnikání jako podnikatelé.
 
**3.7.3.** Smlouva mezi Obchodníkem a Trisbee je uzavřena na dobu neurčitou. Trisbee i Obchodník jsou oprávněni Smlouvu kdykoliv vypovědět oznámením druhé smluvní straně. Za výpověď Smlouvy se považuje též Obchodníkovi oznámené ukončení provozu systému Ocellot. 
 
**3.7.4.** Smlouva je ukončena k poslednímu dni v měsíci, ve kterém byla doručena výpověď druhé smluvní straně. V případě, že Obchodník nebo Trisbee mají vůči sobě jakékoliv splatné a neuhrazené závazky, tyto závazky jsou smluvní strany povinny vypořádat nejpozději do 1 měsíce ode dne ukončení Smlouvy. 
 
**3.7.5.** Trisbee je oprávněno kdykoliv jednostranně měnit tyto Obchodní podmínky. Vyslovením souhlasu s návrhem změn obchodní podmínek či mlčky tím, že Obchodník nesdělí v předem stanovené lhůtě Trisbee svůj nesouhlas s navrhovaným zněním obchodních podmínek, jsou dohodou stran změněna práva a povinnosti stran tak, jak vyplývá z nových obchodních podmínek. Změna obchodních podmínek bude vůči Obchodníkovi účinná za předpokladu, že tato  změna byla ze strany Trisbee s dostatečným předstihem oznámena tak, že se Obchodník měl možnost s touto změnou seznámit, s výjimkou popsanou níže v ust. čl. 3.7.6. těchto Obchodních podmínek. Za oznámení změny obsahu obchodních podmínek se považuje oznámení zveřejněné na webových stránkách [https://www.ocellot.eu](https://www.trisbee.eu/cs/CZ) včetně zveřejněného obsahu nových obchodních podmínek za současného upozornění na nové obchodní podmínky oznámením o změně obchodních podmínek zaslaným Obchodníkovi do jeho e-mailové schránky včetně obsahu nových obchodních podmínek. Změna obchodních podmínek je účinná uplynutím 1 měsíce ode dne oznámení změny, neurčí-li Trisbee v oznámení pozdější účinnost nebo nejedná-li se o situaci dle čl. 3.7.6. těchto Obchodních podmínek. Pokud Obchodník se změnou obchodních podmínek nesouhlasí, může kdykoliv po oznámení takové změny vypovědět smlouvu, a to nejpozději ke dni předcházejícím dni účinnosti změn obchodních podmínek. Ukončení smlouvy z tohoto důvodu nemá vliv na povinnost Obchodníka i Trisbee vypořádat nejpozději do 1 měsíce ode dne ukončení smlouvy do té doby vzniklé splatné a neuhrazené závazky vůči druhé smluvní straně. 
 
**3.7.6.** Obchodník bere na vědomí a souhlasí, že změny Obchodních podmínek provedené ve prospěch Obchodníka je Trisbee oprávněno oznámit způsobem uvedeným v ustanovení čl. 3.7.5. i ve lhůtě kratší, než která je v uvedeném čl. 3.7.5. stanovena, a že změny, které nejsou v neprospěch Obchodníka, nezakládají právo k výpovědi Smlouvy.
 
**3.7.7.** Veškerá práva a povinnosti vzniklé na základě nebo v souvislosti se smluvním vztahem uzavřeným mezi Obchodníkem a Trisbee, jehož obsah se řídí těmito Obchodními podmínkami, se řídí právním řádem České republiky, a to bez ohledu na to, odkud byl přístup k Ocellotu realizován. Případné spory vzniklé mezi Obchodníkem a Trisbee budou řešeny před příslušnými soudy České republiky.
 
**3.7.8.** Je-li nebo stane-li se některé z ustanovení těchto Obchodních podmínek neplatným nebo neúčinným, namísto těchto neplatných ustanovení nastoupí takové ustanovení, jehož smysl se co nejvíce přibližuje účelu neplatného či neúčinného ustanovení. Neplatností nebo neúčinností některého ustanovení není dotčena platnost a účinnost ostatních ustanovení Obchodních podmínek. Neplatností nebo neúčinností některého ustanovení pouze ve vztahu k určitému subjektu nebo k určité skupině subjektů není dotčena platnost a účinnost těchto ustanovení vůči jiným subjektům.
 
**3.7.9.** Obchodník je srozuměn s tím, že Trisbee je oprávněno kdykoli převést svá práva a povinnosti vyplývající ze smluvního vztahu s Obchodníkem na jiný subjekt. V takovém případě je Trisbee povinno tuto skutečnost oznámit Obchodníkovi předem, přičemž platí, že Obchodníkovi zůstanou i vůči novému subjektu plně zachována všechna jeho práva a povinnosti. Obchodník má v této souvislosti právo smlouvu vypovědět, a to až do dne účinnosti přechodu práv a povinností na nový subjekt.
 
**3.7.10.** Obchodník nemá právo převést svá práva a povinnosti vyplývající ze smluvního vztahu s Trisbee na jiný subjekt.
 
<br /> Tyto obchodní podmínky vstupují v platnost a jsou účinné od 1. dubna 2022.
